---
title:  "Consula"
subtitle: "Mașina de scris care a trecut testul timpului!"
author: "Craftana"
avatar: "img/authors/wferr.png"
image: "/img/consula_article/bg.jpg"
date:   2020-02-05 10:12:01
---

Acesta este o poveste despre trecut și prezent, cu o mică sclipire spre viitor, prezentând cel mai vârstnic membru al familiei Craftana: Consula.

Nu e un secret faptul că ne plac lucrurile mai de modă veche. Până la urmă, am ales să facem scrisori într-o eră în care până și email-urile între persoane apropiate sunt pe cale de dispariție, fiind înlocuite de aplicațiile de mesagerie conectate la rețelele de socializare. 
Craftana e despre lucruri pe care le putem atinge sau dărui cuiva drag, nu numai niște pixeli pe un ecran.

Și pentru că am renunțat la tastatură în favoarea stiloului cu cerneală, următorul pas de adăugat la procesul de scriere a scrisorilor era - și suntem siguri că fiecare scriitor s-a gândit la asta măcar o dată - să scriem la o mașină de scris. Reală. Așa cum făceau oamenii acum un secol.

![Old typying machine being used](/img/consula_article/1.jpg)

Evident, o mașină de scris nu era la fel de ușor de găsit precum, de exemplu, un telefon mobil. Am început căutarea. Din fericire, ca și orice lucru care este destinat să ajungă la tine, mașina noastră de scris se afla într-un loc neașteptat, mai aproape decât am fi crezut. 

Nu suntem siguri când s-a născut, noi estimăm că undeva pe la începutul anilor ‘60. În același deceniu, oameni ca și Martin Luther King îndrăzneau să viseze, cei de la The Beatles au măturat peste lume și omenirea a ajuns până la stele, punând piciorul în Marea Liniștii a lunii. Ziua exactă a nașterii ei rămâne de asemenea un mister, așa că am ales să o celebrăm în a doua zi de februarie, zi care coincide și cu ziua de naștere a Craftanei.

![Consula closeup](/img/consula_article/2.jpg)

Iat-o, în toată frumusețea ei. Anii și-au lăsat urmele, o literă lipsă, o îndoitură în pieptul ei, dar încă este o dovadă minunată a ingineriei combinată cu eleganța.

Consu, fost Consul și Consula în devenire (răspunde la toate cele trei nume), a traversat trei generații, ajungând de la bunic la nepot și, altfel decât noi oamenii, nu îmbătrânise mai deloc, cu toate că nu a mai fost folosită poate de câteva decenii.

Bineînțeles, prima sarcină când am găsit-o dormitând într-o geantă veche în camera bunicului a fost să o dezasamblăm, curățăm și să ne asigurăm că toată bucățile ei sunt date cu ulei. Și asta am și făcut.

Am început prin a o dezasambla:

![Consula teardown](/img/consula_article/3.jpg)

Arăta mai complicat decât am fi crezut, dar totodată am putut observa fiecare mecanism oricât de mic, gândit și creat într-un mod practic și ingenios. 

Ne-am înarmat cu ustensilele necesare și am început operațiunea:

![Consula cleaning](/img/consula_article/4.jpg)

Am folosit mai multe bețișoare cu vată decât pot număra, dar am reușit să scoatem tot praful, părul și restul rămășițelor. Credem că o parte este comestibilă, dar nu suntem complet siguri.

A fost muncă migăloasă, neobișnuită - cine mai curăță mașini de scris într-o sâmbătă dimineața? - care ne-a dus de mai multe ori cu gândul la vremea când încă era folosită frecvent. 

Un alt pas important era să curățăm toată cerneală rămasă pe litere. După cum puteți vedea, s-au adunat multe de-a lungul timpului. Pe lângă tot felul de particule de praf, am mai avut plăcerea să găsim și cerneală din secolul douăzeci:

![Consula ink removal](/img/consula_article/5.jpg)

Da, știm, nu arăta foarte fabulos încă, dar după ce am terminat tot procesul de curățare putem spune convinși că tot efortul a meritat.

Bonus fact: în timpul regimului comunist în România (1947- 1989) mașinile de scris trebuiau înscrise la poliție, fiecare având într-un fel propria amprentă care rezultă din proprietățile fizice caracteristice ale literelor și ale mecanismului.

Nu e ceva de explicat pur și simplu în câteva cuvinte, trebuie și voi să încercați ca să înțelegeți senzația unică de a scrie la o mașină de scris. Ireversibilitatea cuvintelor, cerneală care nu se mai poate șterge. Felul în care uiți de roboți și realități virtuale când ai un astfel de decor în față. Rezultatul:

![Consula in context](/img/consula_article/6.jpg)